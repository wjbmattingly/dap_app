Acceptis sacerdotalibus dilectionis tuae muneribus cum magno gaudio et laetitia, simul et suavissimis litteris, in quibus omni favo dulcior redolebat mihi caritas. Et quam saepius probavi semper amavi. Et quadam familiaritate intra cordis mei arcana quasi thesaurum desiderabile tuae faciei et nominis memoria reconditur, et quod nigrum in capillis videtur candidum in corde amatur.  

<page 322>

Sed omnimodis obsecro, si fieri possit, hoc anno superveniente videam dulcissimos oculos Aquilae meae, ut eam amplecter, deosculer, non solum ore, sed etiam toto corde.

Iam pridem tuae caritati longiorem scripsi epistolam ', et direxi Chlotario fratri?, ut per vestros homines ad vos perveniret. Ideo paucis modo sermonibus loquor in hac praesenti cartula.

Venit enim XIIII. Kal. April. mihi epistola vestra cum muneribus; et ego statim hance scripsi desiderans te multum videre. Iam Deo volente medio mense Maio apud regem cogito esse, quia Laidradus’, filius noster, adducere habet Felicem illum, cum quo nobis sermonis contentio est. Et utinam Paulinus  noster carissimus pater veniat. Si tibi causa oportuna fiat, multum desidero, ut te habeamus praesentem. Quia multa? tecum habeo conferre, quae per cartam propter infidelitatem portantium nolo indicare,

Tu vero caucius esto inter hostilia arma. Tuum est praedicare, non pugnare ; pacificare, non discordare; revocare ad vitam, non in mortem mittere; sicut tua optime novit sanctitas.

Hildegarius duos libros Sancti Martini secum portavit, sicut in alia epistola’ tibi designavi. Rogo, ut facias venire. Hoc est sancti Ambrosii de fide, et tractatus in Iohel et Amos prophetas.

Et Magum meum saluta et fac illi bene. Bonus est enim frater. Et omnibus filiis ecclesiae sancti Rotberti facias bene. Et saluta omnes in nomine Albini; et ceteros consacerdotes tuos. Et orate pro nobis.

Et dominus Deus dirigat corda nostra et sensus nostros ad salutem plurimorum; ut proficiat et clarescat verbum Dei in auribus multorum et in corde recondatur fides catholica. Deus Dei filius Iesus Christus dominus noster te tuosque fideles custodiat et florere faciat in caritatis officio et fidei veritate semper in aeternum, dilectissime fili.