Nullatenus vastam terrae longinquitatem vel procellosam maris latitudinem foederatae in Christo amicitiae iura disrumpere fas arbitramur. Sed quanto longiore spatio humana dividitur conversatio, tanto probatiore fide pietatis pactum inter amicos servari debebit. Quia saepe in praesentia timor vel erubiscentia in facie foris ostendit, quod homo intus in corde non retinet, igitur sancta fides in absentia laudabilis extat et in praesentia venerabilis consistit.

Unde et in eius [amicitiae]‘ fiducia, quam pia olim alloquutione praesentes pepigimus, hos miseros patriae suae exsules vestrae direximus pietati, depraecantes, ut pro eis intercedere dignemini apud fratrem meum carissimum Offanum regem, quatenus pacifice et absque alicuius iniustitiae, oppressione in sua liceat conversare patria et cuilibet deservire.

Nam dominus illorum Umhringstan diem obiit. Qui, ut nobis visum fuit, fidelis suo fuisset domino, si in patria licuisset perseverare, Sed ut mortis evaderet periculum, ut dicere solebat, fugit ad nos; semper paratus se ab omni purgare infidelitate ¢. Quem propter reconciliationem, non propter inimicitias, aliquantisper retinuimus apud nos.

His vero contribulibus" suis si pacem precari valeatis, remaneant in patria. Sin vero durius de illis frater meus respondeat, illos ad nos remittite inlesos. Melius est peregrinari quam perire, in aliena servire patria quam in sua mori‘. Confido de bonitate fratris mei, si obnixe pro illis intercedatis, ut benigne suscipiat eos pro nostro amore vel magis pro Christi caritate, qui dixit: ‘Dimittite, et dimittetur vobis’.

Intercedentem pro nobis vestram sanctitatem divina pietas incolomem custodiat in aeternum,