Saepe familiaritas nominis inmutationem solet facere; sicut ipse Dominus Simonem mutavit in Petrum, et filios Zebedei filios nominavit tonitrui. Quod et iam antiquis vel his novellis diebus probare poteris.

Tu vero, virgo clarissima et sponsa Deo dignissima, te ipsam in omni castitate custodi corporis et animae; quia iuxta apostolum virgo Dei debet esse corpore casta et anima. Esto ceteris in palatio virginibus totius bonitatis exemplar, ut ex tua discant sancta conversatione se ipsas custodire vel cadentes resurgere. Praeveniant in conversione faciem iudicis. Sint nobiles in moribus, sicut sunt nobiles ex parentibus. Non serviant carnali desiderio, sed Christi magisterio. Vivant coram hominibus honeste et coram Deo digne. Agant de praeteritis poenitentiam et caveant se de futuris; quia scriptura dicit: ‘Deus dat poenitentibus partem iustitiae’. Nota sunt Domino cuncta,  

<page 387>

quae in occulto gerimus; quod si non dixerit lingua, non poterit celare conscientia. Patet Deo omne, quod clausum est, Credat homo totum quod peccat veniabile esse, si in confessione praeveniet faciem Dei. Sed multa dicuntur in publico, quae geruntur in occulto; quia non potest civitas super montem posita abscondi’. Vilis pauperum persona scelera. abscondit inmania; dignitas creberrima> vix celat, quae gerit. Currunt per ora singulorum quae infra parietem geruntur. Agnosce quid dicam; et ignosce dicenti.

Bonum castitatis atque honestatis, quod de te audivi, a te non recedat. Securitas te non decipiat; nec laus minuatur, sed magis augeatur. Felicitas praesens tibi ad perpetuam proficiat felicitatem. Memento te parvi temporis hospitem esse. Esto solacium miseris et consilium timidis; vas sanctarum nobile scripturarum et caelestis cubile sapientiae. Evangelicis orna animam praeceptis; in ore modesta, in consilio prudens, in convitio patiens; in ore humilis, in oratione pervigil, in elymosinis larga et in omni bonitate laudabilis,

Pro me quoque, obsecro, tuae prosperitatis intercessore, loquere domino meo David, ne irascatur famulo suo; quia venire non valui, sicut voluit, continua praepeditus corporis infirmitate. Opus meum aliud non est, nisi orationibus instare et praeparare mihi habitationes aeternas, secundum domini nostri Iesu Christi misericordiam, qui non deserit sperantes in se.

Aeterna felicitate valeto, filia carissima.