Valde sanctorum locorum ingemesco vastationem; sed vestrae fidei laetificor constantia. Deique omnipotentis conlaudaris clementiam, qui tibi inter manus paganorum pepercit. Ideo firma fide in quo coepisti proposito permaneas; confidens in misericordia Dei, ut te suae pietatis? conservet, ubicumque — fraterno consilio — te habitare velit Deus. Tamen — sive in loco habitationis singularis sive in fraterna cohorte — solitariam conversationem et secretas orationes et ieiuniorum propositum diligenter observa; quia, non qui coeperit, sed qui perseveraverit (hic salvus erit].

Meque, obsecro, in sanctis tuis orationibus habeto memorialiter; sicut Buitta mihi ex tuis verbis fideli relatione promisit.  

<page 060>

Visitantesque te fratres consolatione sancti Spiritus diligenter ammone exhortans eos, ut in Dei confidant protectione et intercessione sancti Cudberchti patris nostri ; non in armorum strepitu vel in ruitura lapidum congerie, sed in muro pietatis supernae spem sibi certae defensionis constituant; et praesentis tribulationis miseriam ad aeternae felicitatis beatitudinem transferant; toto se corde convertant ad Deum; et si quid in moribus suis emendandum sit, non segniter corrigant; ut Deo illorum placeat conversio, sicut Ninivitarum ei placuit poenitentia, et pepercit civitati per lacrimas confitentium peccata sua. Clemens est Deus et misericors et nullum derelinquit in se sperantem; nam et novissima Iob fuerunt meliora prioribus; sic et vobis, credo, faciat, si ad eius clementiam deprecandam unanimiter conversi fueritis.