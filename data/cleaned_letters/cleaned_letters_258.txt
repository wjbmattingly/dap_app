Pridem plura scripsi, quapropter modo pauca scribere ratum duxi, hoc solum suadens vestram sanctam auctoritatem in Deo et pro Deo loqui et in Deo confidere, ut diligenter examinetur, quid cui conveniat personae, quid canonicis, quid monachis, quid tertio gradui, qui inter hos duos variatur; superiori gradu canonicis et inferiori monachis stantes. Nec tales spernendi sunt, quia tales maxime in domo Dei inveniuntur.

Et hoc praecipue intendite, ut simoniaca heresis funditus subvertatur', quae male dominatur in multis, radicem a iudicibus saeculi sumens, ramos usque ad ecclesiasticas tendens personas, ita ut qui spinas eruere avaritiae debuerunt, spinis punguntur acerbitatis, quae magis atque magis crescentes pene apostolicam inrepserunt sedem, ex qua palma pietatis dactilico florens fructu crescere debuit. Ignosce dicenti vel magis timenti, cur super caput suum aliquid cogitare audeat. Utinam qui hoc dicat, fallax inveniatur, ut innocens sit, qui alios debet innocentes facere per sanctae praedicationis verba.

Rogavit me Magus meus? in litteris dilectionis suae, sive vestra mandante auctoritate, vel propria instigante voluntate, epistolam de confessione vel penitentia dictare. Sed illam direxi, quam pridem habui filiis sancti Martini, quorum est multitudo magna, dictatam atque conscriptam, quae sola vestris quoque iuvenibus sufficere posse arbitror. Utinam venias, si fieri possit. Sin autem, vel Magum tempore oportuno dirige propter lectionem unius libelli, quem noviter scripsi de catholica fide, et domno imperatori per hune puerum direxi, Qui libellus? nullatenus vestras effugiat manus, sed omnimodis scribatur, ut habeatis, quia necessarius est valde fidem volentibus scire catholicam, in qua summa salutis nostrae consistit.

Benedictus Deus benedicat te tuosque tecum aeterna benedictione, domine pater dilectissime.