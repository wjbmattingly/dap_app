Solet caritas olim germanitate fideli conpacta novis saepius litteris reformari, ut firma agnoscatur in fide, quae est dulcis in consuetudine. Unde ego cartulam cartulae coniungo, ut legatur in pagina, quae est in cordis tabula conscripta, non atramento perituro, sed spiritu sempiterno, qui gemitus excitat inenarrabiles pro sospi tate vestra in meo corde. Vestra vero dilectio, ut certissime novi, nostri nominis non obliviscatur, quia crebra infirmitas cogit nos amicos ammonere de sanctarum orationum suffragio, ut propitietur peccatis meis pietas divina, et renovetur vita mea in melius, sicut aquilae iuventus; nec me iudex meus et testis meus iudicet secundum merita mea, sed secundum suam magnam misericordiam parcat confitenti sibi servulo se esse peccatorem, nec derelinquat eum in diebus senectutis suaeâ€˜, sed solacio sancti Spiritus foveat eum et misereatur illi, Haec eadem verba vestra recordetur de se ipsa sanctissima mens et acutissima prudentia: in qua, dum tempus habeas, labora opus Dei, ut in die magno Domini nostri mercedem laboris tui sortiaris cum sanctis Dei sempiternam.

   

<page 425>

Divina vos vestrosque filios vestramque familiam gratia sempiterna protectione custodiat, praeveniat, donis augeat et meritis in aeternum. Duo vascula direxi vestrae caritati, pater sancte, quae deprecor ut humiliter accipias habeasque aliquantum temporis ante oculos tuos in mensa, veluti ego casulam in missarum solemniis habiturus sum},