In prima harum facie litterarum mihi ex toto corde gratiarum actiones domino Deo nostro agendas esse video pro sospitate et salute vestra, non solum mihi sed omnibus christianis valde necessaria. Deinde a pietate vestrae bonitatis misericordia — corpore prostrato, corde contrito, voce lacrimabili — deprecanda est pro fratribus sancti Martini, in quorum me servitium vestra bonitas quamvis minus dignum delegavit.

Deum invoco testem conscientiae meae, quod nunquam eos tales intellexi, quales audio illos a quibusdam denotari, qui paratiores sunt accusare quam salvare. In quan 

<page 402>

tum vero videri poterit et cognosci, digne Deo faciunt officia in ecclesiis Christi, sicut — verissime testor — perfectius non vidi alios in quolibet loco celebrantes nec diligentius consuetudine cotidiana pro vestra incolomitate et christiani inperii stabilitate intercedere.

Ilorum siquidem conversationem et vitam a viro perfecto et iudice incorrupto et misso fideli Widone‘ audire potestis; qui, eorum omnia scrutans, agnovit, quid egissent vel qualiter vixissent.

Nec ego tardus fui eos ammonere de honestate monasterialis vitae, sicut illi ipsi testes sunt, si quis eorum testimonio credendum putat. Neque illorum scio culpas in accusatores suos, cur eos tanto prosequantur odio.

Et mirum, quid se in alienam — contra edictum legis — messem mittere velint?; hoe idem prohibente egregio doctore, ubi ait: ‘IT'u quis es, qui alienum servum iudicas? Suo domino stabit aut cadet; stabit quidem, potens est Dominus statuere eum’. Habet enim Tyronica civitas pastorem‘, in moribus electum, in praedicatione devotum, qui tritici mensuram familiae Christi optime ministrare novit. Vigilet unusquisque pastor super gregem suum, ne quis in eo gratiae Dei desit; ut, cum pastor omnium adveniat, dignos eos inveniat perpetua remunerari mercede.

De concursu” vero et tumultu, qui ortus est in ecclesia beati Martini vel foras in atrio, in conspectu illius testor, qui singulorum corda considerat, quod nec me exhortante vel praesciente vel etiam volente factus est. Nec umquam me maiori esse angustia in alienis peccatis, quam tune temporis me fore fateor. Nec, quantum intellegere potui vel audire, fratrum consilio quicquam inde gestum est. Immo nec voluntatem eorum agnoscere potui, ut fieret; nec ullus Deum timens vel suae salutis curam habens, ut non dicam facere, sed etiam nec cogitare debere non dubium est,

Numquid non missus auctoritatis vestrae, vir venerabilis Teotbertus, decem et novem dies pro hac inquisitione inter nos fuit; etiam et per vices accusatores nostri cum eo? Quos volebat flagellavit; quos volebat in catenam misit; quos volebat iurare fecit; quos placuit, ad vestram vocavit praesentiam.

Frustra ego tanto tempore serviebam domino meo Iesu Christo, si in tantum illus me misericordia et providentia deseruit, ut in tam impium scelus in diebus senectutis meae caderem. Sed verissime absque omni dubitatione fateor: nec tantum me mereri velle auri, quantum tota habet Francia, ut ex meo consilio vel preparatione tam periculosus tumultus in ecclesia Christi esset adunatus. Ego vero, pauper et peregrinus in hoc seculo’, Deum timeo, perpetuae salutis animae meae quantulamcumque curam habens; quamquam minus perfecte hoc in vita claruisset mea. Et maxime nunc in diebus senectutis et infirmitatis meae praecavendum mihi novi tam inmanissimum sceleris pondus; qui iudicium vitae meae mihi adpropinquasse non ignoro, Huius iudicii timore a tumultu huius seculi — vestrae beatitudinis consilio— me liberavi, ut quietus Deo soli servirem pro vobisque in remunerationem omnium bonorum, quae mihi Deo propitiante egistis, cotidianis intercederem lacrimis.

Ceterum huius tumultus rationem secundum veritatem, quantum intellegere valui, vestrae excellentiae pandere non erubesco, nemini parcens, quominus" veritati testimonium proferam.  

<page 403>

Videtur enim mihi nullum plus peccasse in huius impietatis facto quam custodem illius scelerati, ex cuius neglegentia tanta mala postea exorta sunt. Ut cum pace eorum dicam, qui has litteras legere audiant, iustius aestimo esse illum, cuius neglegentia ille reus lapsus est de vinculis, eadem pati vincula, quam eundem reum fugitivum ad Christi dei nostri et sanctorum eius patrocinia de ecclesia ad eadem reddi vincula. Nec hoc ex mea dicam aestimatione, sed Domini roboratus sermone, qui prophetam regi Israhelitico, qui dimisit regem Syriae de manibus suis, iussit dicere : ‘Haec dicit Dominus: Quia dimisisti virum dignum morte, erit anima tua pro anima eius’.

Deinde secundo loco incitatores esse huius tumultus intellego qui armati venerunt maiori numero, quam opus esset, de civitate Aureliana in civitatem Tyronicam. Maxime, quia fama cucurrit per aures populi ad hoc eos venisse, ut violenter rapuissent eum, qui confugerat ad patrocinia ecclesiae Christi et beati Martini. Illud etiam commune est omnibus ubique, quod moleste ferant suos dehonorare sanctos.’ Fortassis et ille miser hortatus est ad mansionem suam rusticos venientes inter pocula, ut defenderent ecclesiam sancti Martini, ne violenter raperetur ab ea.

Tertia fuit huius tumultus instigatio, dum sanctus pater et pontifex noster! nimis inoportune populo praesente intravit ecclesiam cum hominibus, qui ad rapiendum venisse reum putabantur. Sed forte hoe fecit corde simplici, nihil mali ex hoc accidere posse aestimans. Haec videns vulgus indoctum, qui semper res inconvenientes sine consilio agere solet?, conclamarunt, ad fustes cucurrerunt; aliqui inpigri a foris venerunt, dum signa sonare audierunt. Quorum motio per indoctorum manus ministrata est; sicut exquisitum est a vestrae auctoritatis missis, immo et ab ipsis accusatoribus nostris. Nam illis praesentibus sanctum allatum est evangelium, ligno sanctae crucis superposito; quoscumque iusserunt iurare ex fratribus, fecerunt. Fratres vero audientes signa prosiluerunt de refectorio ad sciendum, pro qua sonuissent causa. Qui venientes, quantum potuerunt, ut audivi, sedaverunt tumultum; nisi, qui inventi sunt ut aestimo infantes , qui vestrae ducti sunt praesentiae, in illo peccaverunt concursu. A quibus audiri potest, quid egissent; qui et ipsi iuraverunt nullius se hoc ipsum egisse hortatu, nisi ex impetu stultitiae suae. Nec ullus ex yassis sancti Martini ibi fuit nisi unus, Amalgarius nomine; qui mecum eadem fuit hora. Quem statim misi cum aliis fratribus ad sedandum tumultum, hominesque venerandi episcopi eripere de manibus populi, ne quid mali in eos gestum esset. Qui, sedato tumultu, ducti sunt in monasterium, ubi salvi esse potuissent. Qui tanto odio exarserunt in me, ut bonum, quod eis iussi facere, in malum verterint; dicentes me in obprobrium illis eulogias direxisse. Quod omnino falsissimum est; nescientes siquidem me dominico imbutum esse praecepto, qui ait: ‘Benefacite his, qui oderint vos’.

Haec sancta pietas vestra, domine piissime, consideret verumque cognoscat; et propitietur famulis suis in Dei omnipotentis amore et sancti Martini intercessoris vestri honore, qui semper honoratus# fuit in regno et a regibus Francorum.

Solemus Deo dicere in confessione peccatorum nostrorum: ‘Si iniquitates observaveris, Domine, Domine, quis sustinebit’? Dicamus et tibi, quia nobilissimum eiusdem capitis te membrum esse novimus: Si iniquitates observaveris, domne imperator, quis sustinebit? Maxime, quia specialis virtus bonitas atque laus imperatorum semper fuit clementia in subiectos suos, in tantum ut Titus nobilissimus imperator ait neminem ab imperatore tristem debere recedere’. Laetifica animos servorum tuorum per misericordiae tuae munus altissimum; superexaltet misericordia iudicium, Qui maximas

   

<page 404>

perfidiae culpas in vestram peccaverunt auctoritatem, laudabili pietate perdonare potuistis, ignosce infelicitati nostrae secundum piissimam sanctissime mentis vestrae nobilitatem. Quam semper agnovi in animo sapientiae vestrae mirabiliter vigere; et sicut David patrem Christi laudatum legimus in misericordiae magnitudine et aequitate iudiciorum, ita vestram beatitudinem semper in his meritorum titulis laudabilem atque pracdicabilem Christo donante esse cognovimus.

Omnipotens Deus pater per unicum filium suum dominum nostrum Iesum Christum in spiritu paraclyto omni benedictione et sapientia cor beatitudinis vestrae inluminet, repleat atque laetificet nobilissimeque proli vestrae perpetuam, in salutem populi christiani, prosperitatem perdonare dignetur, domine desiderantissime optime atque augustissime pater patriae.

Floreat et vigeat sophia virtute triumphis Rex David, magnum magnus in orbe decus.