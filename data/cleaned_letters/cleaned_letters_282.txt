Audiens paternam curam ovilis Christi vobis delegatam, multum me gavisum esse fateor vel de exaltatione tantae dignitatis vel de commoditate boni operis, quia habes, unde te sanctis patribus nomine et meritis coaequare valeas.

Ideo, sanctissime pater, diligentius regularem vitam in loco optimo erigere studeas. Nec nova te cudere suademus, sed vetera omnimodis renovare; quia fundator et renovator eiusdem mercedis esse possunt apud Deum. Non tibi per inanes adulationes nomen quaeras, sed Deo per sanctas admonitiones laudem. Exemplis sanctorum patrum Benedicti et Ceolfridi ues quatenus illorum merita sequens illorum mercede dignus efficiaris.  

<page 441>

Non permittas ullatenus vanitates vestimentorum et luxoriantes ebrietates et libidinosas voluptates in te vel in tuis dominare fratribus: sed omnia vestra regulari moderamine fiant in cibo, potu, vestimento, et castitate. Et sicut tu primus in dignitate, ita primus esto in totius bonitatis conversatione. Quid erit de grege, si pastor oberrat? Sanitas gregis et multiplicatio, gloria et merces est pastoris. Non te carnalia decipiant, sed spiritalia exaltent. Esto lucerna in domo Dei, et in omni loco forma salutis. Angeli vero, visitantes officia ecclesiastica et opera fraternae unanimitatis, te vero in primis stantem, in primis operantem, in primis intercedentem pro populo christiano omnimodis inveniant. Non te specialia auri vel argenti pondera decipiant, sed generalis et sancta conversatio Deo amabilem efficiant. Sit thesaurus tuus ecclesia et ornamenta illius, non archa singularis; ne damnet te tua conscientia habentem quod habere non debeas; ne dicatur tibi: ‘Medice, cura temetipsum’. Vel quomodo alios doceas quae tu ipse non facis? Error vitae claudit os magistri. Melius est te Deum habere in archa cordis, quam aurum in archa cubilis. Confusio est vitae tuae digitos auro radiare', collum siricis ornare vestimentis; ornet pectus tuum orarium? sanctitatis, non inanis vestimentorum culttis. Melius est animam virtutibus decorari, quam corpus coloratis vestibus ornari.

Cogita, quam pauci tibi supersint dies; vel quam longeva prosperitate primi fundatores monasterii, in quo modo Deo deservis, vivebant in conversatione sancta; et quam ‘ito rapti sunt de hac vita, qui primorum parentum aliquantulum scindebant statuta. Recordare, quam felices sunt illi, qui apud Deum gaudent in caelis. Hoc non luxoria vitae, non vestimentorum vanitas, non saeculi pompa promeruit, sed zelus Domini et regularis vitae custodia, et maior animae cura quam corporis, et fraterni profectus sollicitudo in caritate. Fac, quod tibi proficiat honor praesentis hore ad futuri temporis gloriam.

Meique, obsecro, cum fratribus semper memoriam habeas sive in speciali oratione sanctitatis tuae sive in generali fraternae intercessionis communione; quatenus Deus dirigat cursum vitae meae ad salutem, non solum mei solius, sed, Christo deo donante, salutem multorum,

Vos vero divina clementia cum omnibus fratribus, beatissimis apostolis intercedentibus, semper in omni bono proficere faciat et in omni sanctitate ultimum expectare diem, ut digni efficiamini stare ante tribunal Christi et audire beatam vocem: ‘Venite benedicti patris mei, percipite regnum, quod vobis paratum est ab origine mundi’,