Audivi tribulationes carissimi filii nostri Simeonis‘. Vos vero exortamini eum, ut fideliter faciat et non pusillanimis sit in temptationibus. Talia solebant antecessores sui pati; non solum illi, verum etiam omnes sancti. Iohannes baptista pro veritatis testificatione occisus legitur. Studeat, ne in se sit alia causa temptationis, nisi veritatis praedicatio.

Timeo, ne propter possessiones terrarum vel etiam susceptiones inimicorum regis aliqua patiatur’. Sufficiant sua sibi; non appetat aliena, quae in periculum saepe habentibus eveniunt. Dum paucis prodesse se putat, multis obest, pro quibus intercedere est cotidie; vel gregi, quem regere debet, noceat.

Et quid ei in comitatu suo tantus numerus militum? De misericordiae causa eos habere videtur. Nocet monasterialibus, qui eum cum suis suscipiunt. Plures, sicut audio, multo habet, quam antecessores sui habuerunt. Item et illi? gregarios, id est ignobiles milites, pluriores habent, quam deceat, sub se. Magister noster neminem dimisit ex suis satellitibus plus habere nisi unum; praeter rectoribus familiae suae, id est duobus tantum. Inprudens est misericordia paucis prodesse et illis forte reis, et multis nocuisse‘ et illis etiam bonis. Non me accuset talia suggerenti, sed se emendet talia facientem.

Nos vero, sicut dixi Ouculo, deposito onere pastoralis curae, quieti sedemus apud Sanctum Martinum; spectans, quando vox veniat: ‘Aperi pulsanti, sequere iubentem, exaudi iudicantem’. Sancta sollicitudo vestra adiuvet, ut diem illum donante  

<page 379>

Deo evadere valeam. Omnesque amicos nostros ammonete, ut nostri habeant memoriam in sanctissimis orationibus suis; maximeque omnium, in quo maxime confido, filium nostrum Symeonem sacerdotem. Deus propitius sit in hac vita, ut futuram mereatur cum sanctis Dei accipere beatitudinem.

Vivite felices, fili carissimi, in aeternum.

Credulum! ceterosque amicos nostros ex nostri nominis officio salutate.