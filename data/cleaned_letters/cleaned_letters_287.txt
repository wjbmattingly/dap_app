Valde vestrae semper cupidus karitatis, quam saepius, dum in patria? remansi, per fratres vestros ad nos venientes deposcere curavi, quam etiam nune quoque litteris meis flagitare studeo; magnum mihi aestimans apud Deum esse solatium, si vestris me adiuvare dignemini precibus; sciens peregrinationem sanctitatis vestrae multum valere posse apud pietatem Christi dei. Qui vos longeva prosperitate conservare dignetur et ad perpetuam sanctorum pervenire gloriam concedat; pro cuius  

<page 446>

nomine patriam! relinquentes peregrinari? voluistis et tribulationibus opprimi nefandorum non renuistis hominum; scientes apostolum dicere: ‘Tribulatio probationem facit’; et item: ‘Non sunt condignae passiones huius saeculi ad superventuram gloriam, quae revelabitur in nobis’,

Ideo, karissimi fratres, confortamini in Domino et viriliter state, locum certaminis vestri non deserentes. Quia non incipiens sed perseverans in finem salvus erit. Multae sunt tribulationes iustorum, sed maiora sunt praemia perseverantium in patientia. Regularem vitam, a sanctis patribus vestris vobis statutam, omni studio conservare nitimini. Quia observatio mandatorum Dei protectio est a tribulatione adversariorum. Et lectionis studium diligenti cura exercete. Magnum enim lumen scientiae a vobis per diversa patriae nostrae processit loca; et multorum profectus multa vobis merces in futuro dinoscitur, Sine reprehensione estote omnibus, et luceat lux vestra in medio nationis perbarbarae, quasi clarissima stella in occidua caeli parte. Viventes in karitate et castitate et concordia sanctae pacis, adolescentulos vestros diligenter erudite, et senes honorate, et sacerdotibus vestris oboedite.

Et domnum episcopum habete quasi patrem in omni reverentia et dilectione. Et ille vos gubernet et vestram regat vitam cum omni timore in conspectu Dei; ut magnam ex vobis mereatur mercedem apud Deum, et vos per ipsum donante Deo aeternam recipiatis coronam; quatinus ille cum antecessoribus suis, sanctissimis videlicet patribus, vobiscum aeternae beatitudinis gloriam recipiat et, multiplici numero vestrae congregationis honoratus, laudabilis in conspectu aeterni iudicis stare dignus habeatur. Nam salus gregis laus est pastoris et eruditio filiorum gloria est magistri.

Haec omnia pio animo considerantes, corrigite vosmetipsos, facientes voluntatem Dei cum omni sollicitudine; ut ex brevi huius temporis labore aeternam cum Christo et sanctis eius possideatis requiem.

Gratia divina vos, fratres karissimi, in omnibus bonae vitae meritis florere faciat et ad beatitudinis pervenire gloriam concedat.