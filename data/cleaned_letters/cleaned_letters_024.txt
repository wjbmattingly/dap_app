Amicitia fraternae dilectionis, quae inter homines Dei servos inviolata debet observari, olim inter nos quoque specialiter verbis est coniuncta pacifica. Quam etiam indesinenter fixam durare desidero, ideoque sanctitatis tuae excellentiam humiliter obsecro, ut cum fratribus Deo devotae congregationis, cui divina te gratia iure regiminis sacerdotalis praeesse voluit, pro me, licet indigno, in fide tamen et dilectione socio vestro, supernam clementiam exorare digneris. Quod idem quoque nostra parvitas, in quantum? Deo favente valebit, vobis impendere non desinit.

Candidum praeterea, filium nostrum communem, ad nos venientem in peregrinatione, suscepimus; nobiscumque praeterito anno retinuimus; et, in quantum valuimus Deo donante, iuvare curavimus. Ipsumque modo ad vos incolomem remeare fecimus. Quem si iterum vobis placuerit ad nos reverti, quicquid ad profectum eiusdem sanctae ecclesiae provenire credimus, ei libenter impendemus.

Quaecunque enim a magistris ad utilitatem sanctarum ecclesiarum Dei didici, haec maxime gentis nostrae hominibus communicare delector; et non solis tamen illis, sed et omnibus, qui desideranter quaerunt; si quid utile possum ad animae profectum et sanctae Dei incrementum ecclesiae.