Nam prima congregatio, quam Deo dispensante gubernandam accepi, beato Iohanni baptistae consccrata est’. Quapropter fas aestimo vos fratres agnoscere et commilitones, unum habentes dominum Deum, et unum patronum, cuius intercessio nostrum hinc inde numerum augere dignetur. Patrem vero vestrum Olomundum in Christo, et fratrem nostrum in caritate, familiari pietate accepimus, quasi unius familiae germanum et unius domini cultorem et unius protectoris conservum; et in eo ipso vos omnes recipiens quasi fratres carissimos, deprecans, ut me meosque per eius manus familiariter in sanctas orationes vestras recipere dignemini. Optime enim scitis, quanta est verae caritatis communio, quae absentes corpore praesentes efficit in spiritu. Nihil vero nocet absentia corporalis, ubi est praesentia spiritalis.

‘Vos vero filii, fratres et patres, in Christi clementia deprecor, unanimes estote in fide catholica, idem sapientes, idem yolentes; firmiter permanentes in loco certaminis vestri, nil tela antiqui hostis metuentes, communibus manibus pugnate contra eum. Melius in acie cum pluribus pugnat miles, quam si solus foris inveniatur in campo. Campum vero dico saeculi latitudinem. Quid vero vobis cum saeculari consuetudine? Christum elegistis, Christo certare vosmetipsos constrinxistis, perseverantes in agone regularis vitae. Nil vobis durum videatur in mandatis Dei; spe perpetuae remunerationis consolamini, scientes, quod non coronatur, nisi qui legitime certat.  

<page 431>

Nullatenus legitime certat qui locum certaminis sui derelinquit, et signa suae militiae deponit. Temptatio est haec vita; in temptationibus fortes estote, in tribulationibus constantes, nihil dubitantes de remuneratione. Pauci sunt dies laboris, sed perpetui sunt retributionis dies. Nolite turbari de paucitate vestra, dicente ipso duce nostro: ‘Nolite timere pusillus grex, quia conplacuit patri vestro dare vobis regnum’.

Tantum absque murmuratione et taedio servite Deo in confessione regularis vitae; numquam deerit remunerator Deus, si vestra non deerit vobis devotio in servitute illius, Si quicquam pio patri congregationi vestrae placeat inmutare, vel renovare congregationis vestrae, nolite murmurare inde; sicut enim prudentissima apis! de multis floribus unam colligit dulcedinem, ita providus pater ex multorum colligere debet conversatione unum optime relegionis mel. Nullatenus in uno campo omnia florum genera colliguntur, ita nec in uno quolibet omnis morum dignitas inveniri> poterit; quidam enim caritate abundat; quidam humilitate micat; quidam elymosinis fulget; quidam sapientia claret; quidam sanctarum scripturarum cognitione laetatur. Ideo sapienti do singulis singula elegenda sunt, ut fiat unius coronae splendor in animo Deum possidente, qui dividit unicuique secundum mensuram suae voluntatis, vel possibilitatem accipientis. ‘Omnia probate, quod bonum est tenete’; id est: plurima considerate, optima quaeque eligite.

Opto Deumque deprecor, ut vester numerus augeatur et sanctis virtutibus semper florescat, quatenus multi vestris bonis erudiantur exemplis, et vos multa mercede in conspectu altissimi iudicis digni habeamini, beato Iohanne intercedente, et Christo deo miserante, donante. Gratia caelestis vos provehat et in omni bono proficere faciat, fratres carissimi,