Qui iuxta mare Galileae gradiens piscantibus pariter fratribus praecepit dicens: ‘Venite post me, faciam vos fieri piscatores hominum’, ipse te in pelago huius vitae laborantem ad portum perpetuae quietis cum multiplici laboris tui fructu perducere dignetur. Mitte rete in dexteram navigii, ut de profundo huius saeculi impleatur magnis piscibus, quorum nomina scribantur in caelis. Non te terreat procellosa tempestas, quam Dominus supergradiens siccis caleavit pedibus et Petrum mergentem pietatis intuitu respexit, ut trinae negationis maculam trinae confessionis gloria dilueret. Memento Salomonis praeceptum dicentis: ‘Quodeumque manus tua operari possit, instanter operare, quia non est opus vel ratio apud inferos’, id est in sepulcro, quo caro properat.

Sit tibi manus in elemosynis aperta, lingua in praedicationis officio devota. Memento Dominum dicentem: ‘Aperi os tuum et ego implebo illud’, Sint tibi cum omni sobrietate convivia, Domino praecipiente: ‘Adtendite, ne graventur corda vestra in crapula et ebrietate’. Sit manus dextera saepius evangelicis onerata paginis, ut  

<page 030>

cibis spiritalibus pascatur animus. Sint prae oculis exempla sanctorum, qui mundum fortiter vicerunt et feliciter regnant cum Christo. Non sis tuis inferior antecessoribus, ut, quorum tenes cathedram', illorum meritis aequiperari dignus efficiaris in celis.

Non tibi sit durum caritatis legere litterulas nec eas reris esse supervacuas, quia cognita ingerunt. Si cogniti placeant obrizi munuscula, placeant spiritalis sapientiae solacia: in illo vana est oculorum delectatio, in isto indeficiens animi thesaurum. Dicit enim veritas: ‘Omnia quaecumque vultis, ut faciant vobis homines, haec eadem et vos facite illis’.

Cum magno mens mea expectat desiderio tuae beatitudinis apices, ideo meos tuae auctoritati sepius dirigere studeo, optans te non solum in’ meis proficere, sed etiam tuis me multoties exortari.