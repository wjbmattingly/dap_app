Quia praesentialiter verbis vestram dulcissimam dilectionem ob longitudinem habitationis nostrae ammonere nequeo, ideo litterarum officio implere non cesso, quae linguae ministratione denegatur; desiderans toto cordis mei affectu te ubique, carissima mater, in omni proficere bono; ut digna efficiaris in eorum censeri numero, de quibus in evangelio dominus noster Iesus Christus respondit: ‘Omnis, qui fecerit voluntatem patris mei, qui in caelis est, ipse mihi mater et frater’, Quomodo mater, nisi sancta caritate in visceribus cordis perfecti cottidie generatur?? Ecce qualem filium poterit pia mater habere, eundem ipsum Deum regem ac redemptorem etiam et in omnibus tribulationibus consolatorem.

Multae sunt tribulationes iustorum, sed maiores sunt consolationes Christi. In quo debet homo saecularis miseriae eventu contristari? qui fontem totius consolationis, id est Christum, habitatorem possidet? in pectore. Immo magis gaudendum est in tribulationibus propter spem aeternae beatitudinis; dicente apostolo: ‘Per multas tribulationes oportet nos intrare in regnum Dei’, item: ‘Flagellat Deus omnem filium, quem recipit’. Item de apostolis legitur: ‘Ibant autem gaudentes apostoli a conspectu concilii, quoniam digni habiti sunt pro nomine Iesu contumeliam pati’.

Sciat dilectio tua, quia filius tuus spiritalis, dominus Iesus non est mortalis. Vivit, vivit et in dextera Dei patris vivit et regnat.

Ideo de carnalis filii morte non contristeris, immo magis nec de sui corporis abscessu!; sed labora omnibus horis et momentis, ut anima feliciter vivat cum Christo.  

<page 152>

Et in spem bonitatis illius consolare; quia multae miserationes Dei. Te vero superstetem reliquit filio carnali, ut per tuas intercessiones et elimosinas misereatur et illi. Forte in peccatis suis mortuus est; sed in misericordia potest fieri, ut vivat, divina. Nam latro, qui in scelere suo suspensus est cum Christo; sed in misericordia salvatus est Christi, Noli lugere eum, quem revocare non poteris. Et si Dei est, non illum doleas amissum», sed tibi in requiem gaudeas praemissum, Si duo sunt amici, felicior est mors praecedentis quam subsequentis'; habet enim, qui fraterno amore pro se eotidie intercedat et lacrimis lavet pristinae errores vitae. Nec dubites prodesse piae sollicitudinis curam, quam pro anima illius geris. Tibi proficit et illi, Tibi itaque, quia in fide facis et dilectione‘; illi, ut vel poena levigetur vel beatitudo augeatur. Larga est et inestimabilis pietas domini nostri Iesu Christi, qui vult omnes homines salvos fieri et neminem perire.

Noli, ut praedixi, in tribulationibus tuis contristari; sed, si maiores tibi superveniant, gaudeas in illis; dicente apostolo: ‘Non sunt condignae huius temporis passiones ad superventuram gloriam, quae revelabitur in nobis’, Sicut aurum in igne examinatur, sic homo in camino tribulationis conprobatur.

Dum potestatem habeas rerum tuarum, fac ex eis elimosinam, quia nescis, quid ventura pariat dies. Nullus tibi dispensator fidelior potest esse, quam tu ipse. Et libentius munera praecedentia nos quam subsequentia Deus accipiet. In multis enim offendimus omnes, sicut Iacobus ait apostolus. Item Iohannes evangelista dixit: ‘Si dixerimus, quia peccatum non habemus, nosmet ipsos seducimus’. Et iuxta Salamonem: ‘Redemptio viri propriae divitiae’; et qui plus habet, plus exigetur ab eo. Dispensatores saeculi debemus esse, non possessores; exules enim et peregrini sumus in hac vita, sicut omnes patres nostri. Tlorum mors nobis nostram omni hora oculis obponat; et illorum bona conversatio in Christo nostrae sit eruditio vitae; quatenus, illorum in fide et caritate atque omni opere bono sequentes vestigia, in caelesti beatitudine vitam habere mereamur sempiternam.