Audiens vestram laudabilem conversationem, sicut decet vestrae personae, valde me gavisum esse fateor. Tu vero, vir optime, semper quae Deo placeant fac aliisque suadeas; ut benedictio Dei te ubique comitetur, et proficias in consilio salutis tuae, multorumque profectu, populo iustitias faciens, pauperibus misericordiam, ecclesiis Christi honorem, ut servorum Dei intercessio domini Iesu clementiae te cotidie commendet. Quia multum valet deprecatio iusti, quanto magis plurimorum.

Habeto pauperum curam, qui ante hostium convivii tui stare solent. Quia in pauperibus Christus suscipitur, qui dicturus est in die iudicii illis, qui elymosinam pauperibus diligenter faciunt: ‘Quamdiu uni ex minimis fecistis, mihi fecistis’. Quos sequitur illa felicissima sententia, quam Dominus dicturus erit illis, qui in hoe saeculo in? pauperes peregrinos miseros et infirmos benigni fuerunt, dicentis: ‘Venite, benedicti patris mei, percipite regnum, quod vobis paratum est ab origine mundi’.

Nostri nominis memoriam per ecclesias ditionis vestrae, deprecor, ut iubeatis fieri. Gaudeo siquidem de vobis semper meliora audire, sciens multorum esse prosperitatem tuae bonitatis pietatem in servitio Christi. Pluriora siquidem scripsissem dignitati tuae, si talis cognitio inter nos esset, ut praesumtiosum non videretur me subito vestrae excellentiae ingerere. Sed quod cum Christi caritate scripsi, obsecro, ut humiliter legere digneris.

Nam praesens huius indiculi portitor, Lul venerabilis abbas, vestram solebat apud me laudare bonitatem. Ea fiducia has etiam litteras scripsimus. Quem benigne in suis causis ut suscipiatis, deprecamur, tali pietate’, qualem nobis de vobis referre solebat.

 

   

<page 461>

Opto, ut feliciter longeva prosperitate in hoc saeculo vivas et post huius vitae terminum Deo donante ad perpetuae beatitudinis regnum pervenire merearis, vir nobilissime nobisque amantissime.